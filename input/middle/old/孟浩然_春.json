[
    {
        "author": "孟浩然",
        "paragraphs": [
            "南陌春將晚，北窗猶臥病。",
            "林園久不遊，草木一何盛。",
            "狹逕花障迷，閑庭竹掃淨。",
            "翠羽戲蘭苕，赬鱗動荷柄。",
            "念我平生好，江鄉遠從政。",
            "雲山阻夢思，衾枕勞歌詠。",
            "歌詠復何爲，同心恨別離。",
            "世途皆自媚，流俗寡相知。",
            "賈誼才空逸，安仁鬢欲絲。",
            "遙情每東注，奔晷復西馳。",
            "常恐填溝壑，無由振羽儀。",
            "窮通若有命，欲向論中推。"
        ],
        "title": "晚春臥病寄張八",
        "id": "8d85327f-5d8a-476e-a7cd-5bac1bbb8039"
    },
    {
        "author": "孟浩然",
        "paragraphs": [
            "羊公峴山下，神女漢臯曲。",
            "雪罷冰復開，春潭千丈綠。",
            "輕舟恣來往，探翫無厭足。",
            "波影搖妓釵，沙光逐人目。",
            "傾杯魚鳥醉，聯句鸎花續。",
            "良會難再逢，日入須秉燭。"
        ],
        "title": "初春漢中漾舟",
        "id": "22be6369-771a-4154-b989-5328ae459209"
    },
    {
        "author": "孟浩然",
        "paragraphs": [
            "迎氣當春至，承恩喜雪來。",
            "潤從河漢下，花逼豔陽開。",
            "不覩豐年瑞，焉知燮理才。",
            "撒鹽如可擬，願糝和羹梅。"
        ],
        "title": "和張丞相春朝對雪",
        "id": "51192c53-8821-4948-929a-2ddb51766821"
    },
    {
        "author": "孟浩然",
        "paragraphs": [
            "兄弟遊吳國，庭闈戀楚關。",
            "已多新歲感，更餞白眉還。",
            "歸泛西江水，離筵北固山。",
            "鄉園欲有贈，梅柳著先攀。"
        ],
        "tags": [
            "长江"
        ],
        "title": "早春潤州送從弟還鄉",
        "id": "c2763c49-0c78-482f-abd0-bc341079771b"
    },
    {
        "author": "孟浩然",
        "paragraphs": [
            "給園支遁隱，虛寂養身和。",
            "春晚羣木秀，間關黃鳥歌。",
            "林棲居士竹，池養右軍鵝。",
            "炎月北窗下，清風期再過。"
        ],
        "title": "晚春題遠上人南亭",
        "id": "aa0cc741-a21b-42e7-8f47-c2553bdec94e"
    },
    {
        "author": "孟浩然",
        "paragraphs": [
            "二月湖水清，家家春鳥鳴。",
            "林花掃更落，徑草踏還生。",
            "酒伴來相命，開尊共解酲。",
            "當杯已入手，歌妓莫停聲。"
        ],
        "tags": [
            "春天"
        ],
        "title": "春中喜王九相尋",
        "id": "c1cb5334-51e5-4c2b-b791-2bc74d5d693e"
    },
    {
        "author": "孟浩然",
        "paragraphs": [
            "佳人能畫眉，妝罷出簾帷。",
            "照水空自愛，折花將遺誰。",
            "春情多豔逸，春意倍相思。",
            "愁心極楊柳，一種亂如絲。"
        ],
        "title": "春意",
        "id": "0d066c36-ecd4-43ec-8a87-ec5e1afef33f"
    },
    {
        "author": "孟浩然",
        "paragraphs": [
            "青樓曉日珠簾映，紅粉春妝寶鏡催。",
            "已厭交歡憐枕席，相將遊戲繞池臺。",
            "坐時衣帶縈纖草，行即裙裾掃落梅。",
            "更道明朝不當作，相期共鬬管絃來。"
        ],
        "title": "春情",
        "id": "528e4d50-713f-4ce4-a051-d895834c7177"
    },
    {
        "author": "孟浩然",
        "paragraphs": [
            "關戍惟東井，城池起北辰。",
            "咸歌太平日，共樂建寅春。",
            "雪盡青山樹，冰開黑水濱。",
            "草迎金埒馬，花伴玉樓人。",
            "鴻漸看無數，鶯歌聽欲頻。",
            "何當遂榮擢，歸及柳條新。"
        ],
        "title": "長安早春",
        "id": "fd9b6623-1ef8-4794-af81-9abb9f0881c1"
    },
    {
        "author": "孟浩然",
        "paragraphs": [
            "春眠不覺曉，處處聞啼鳥。",
            "夜來風雨聲，花落知多少。"
        ],
        "tags": [
            "唐诗三百首",
            "春",
            "写景",
            "一年级下册",
            "惜春",
            "五言绝句",
            "小学古诗"
        ],
        "title": "春曉",
        "id": "cb168b3b-d104-4df7-9868-1e1225ddb941"
    }
]